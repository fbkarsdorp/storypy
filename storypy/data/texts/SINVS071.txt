DRIE TANDEN IN HET RIET
Als je goed kijkt naar het riet, dat in de sloten groeit, dan zul je zien dat er in ieder blaadje drie tanden staan: er is geen enkel blaadje of die drie tanden staan erin.
Dat is nog uit de tijd dat Onze Lieve Heer moest vluchten naar Egypte. Onze Lieve Vrouw en ons lief Heertje zaten op een ezel, en die ezel had erge honger. En hij probeerde altijd maar om in het riet te bijten langs de weg in de sloten. Maar de heilige Jozef had haast én de ezel mocht geen ogenblik blijven staan en de blaadjes van het riet slipten tussen zijn tanden door.
Hij kon er geen een afbijten, maar zijn tanden stonden erin. En ze staan er nog in, zoals je heel goed kunt zien.
(Zeeland)