BOONTJE, STROOTJE EN KOOLTJE VUUR
Boontje, strootje en kooltje hadden besloten om samen op reis te gaan. In het eerst ging alles goed, maar toen kwamen ze voor een groot water. Daar stonden ze met de handen in het haar. Hoe moesten ze daar nu over komen?!
Boontje zei toen tegen strootje: "Ga jij nu over het water liggen, dan gaat het kooltje vuur er eerst over en dan kom ik en als ik aan de overkant ben, geef ik je een hand en help jou erover."
Strootje liet zich bepraten en kooltje vuur rolde eroverheen, maar toen hij in het midden was, brandde strootje door en kooltje zonk weg.
Dat vond boontje zo grappig, dat hij lachte, lachte tot hij barstte en er moest een kleermaker aan te pas komen om hem een lapje op zijn achterste te zetten.
Sindsdien hebben alle boontjes een zwart stipje op diezelfde plaats.
(Overijssel)