DE SLIMME DIEF
Er was eens een boer, die drie zoons en twee dochters had. Jan de oudste was een deugniet: hij wilde niet leren en deed niets liever als in de bossen naar de vogeltjes te kijken. Zijn vader zei altijd tegen hem: "Jan, jongen, je groeit op voor galg en rad," maar dan zei zijn moeder: "Wees maar niet bang. Onze Jan zal de beste worden van allemaal."
Jan werd toch een echte deugniet. Hij moest de mensen altijd voor de gek houden en 't ergste was dat hij zijn handen niet thuis kon houden. Hij had al dikwijls het een en ander weggenomen en het stilletjes verstopt zonder dat ze hem iets konden maken. Op een goede dag echter stal hij een ploegijzer en de koning liet hem grijpen.
"Dat heb je er nu van," zei zijn vader tegen zijn moeder. "Nu staat onze jongen er goed voor, hè. Nu staat hij te kijken als Piet Snot. En die zou het 't verste brengen van alle vijf?!"
Zijn moeder haastte zich naar het paleis om vergiffenis voor haar zoon te vragen aan de koning, en de koning antwoordde: "Als hij de twee dingen gedaan kan krijgen die ik hem opdraag, laat ik hem vrij."
Eerst moest hij het mooiste paard van de koning uit de stal stelen. Dat was niet gemakkelijk, want de koning zette twee veldwachters voor de staldeur en een derde op het paard. Jan had een goeie fles jenever meegebracht en hij liet de veldwachters maar drinken zoveel als zij lustten. Die brave mannen werden zo dronken als snippen. De kerels, die voor de deur stonden, vielen in slaap en Jan pakte de veldwachter, die op het paard zat, beet en zette hem schrijlings op een houten schutting. Daarna nam hij het paard bij de toom en bracht het naar de koning. Als tweede opgave moest hij de mooiste ring van de koningin stelen, en zij deed die ring expres om haar vinger.
Die dag hadden ze juist een rover opgehangen en Jan sneed hem van de galg. 't Was hartje winter middenin de nacht en de dode rover was al stijf bevroren. Jan legde hem over zijn schouder, ging ermee naar het paleis van de koning, stak hem omhoog en klopte tegen het venster.
"Daar is hij," zei de koning tegen de koningin. Hij nam zijn geweer en paf! hij schoot. Jan liet onmiddellijk de dode vallen en verborg zich vlug achter een muurtje.
"Daar ligt Jan," zei de koning, "maar het is toch niet mijn beste beurt om zo'n jongen dood te schieten: ik zal hem maar gauw gaan begraven."
Hij sprong uit zijn bed, en ging het vertrek uit. De koningin, die nu alleen gebleven was, was zo bang als een wezel. Toch werd ze niet helemaal wakker, ze sluimerde zo'n beetje. De koning moest ingespannen werken om de dode te begraven en hij bleef lang weg, want de grond was hard bevroren, zodat hij er met een houweel op los moest slaan om het lichaam onder de aarde te krijgen.
Onderwijl liep Jan heel stil naar het bed van de koningin en zei: "Geef nu de ring maar hier; hij zit diep genoeg onder de grond, hij zal niet meer terugkomen om de ring te stelen," en weg was Jan met de ring.
Toen Jan de volgende dag de ring naar het paleis kwam brengen, zei de koning: "Jan, jongen, je bent een slimme kerel" en hij stelde hem aan als zijn meest vertrouwde knecht.
(Antwerpen)