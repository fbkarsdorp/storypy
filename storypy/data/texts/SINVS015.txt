DE PASTOOR EN ZIJN KOSTER
Er was eens een pastoor, die elk jaar tegen slachttijd van de boeren een flink stuk varkensvlees ten geschenke kreeg.
Nu had hij zelf een varken gemest en wilde het slachten. Maar, dacht hij heel slim, als ik aan iedereen die mij elk jaar wat geeft iets moet laten brengen, een worst, of een stuk van een ham of een portie spek, dan zal er voor mij niet veel overblijven! Wat nu gedaan?
Gelukkig bedacht hij dat hij een koster had die niet op zijn hoofd was gevallen. Zeker zou die er wel wat op weten.
De koster dacht er een tijdje over na en toen zei hij: "Ik heb het gevonden, mijnheer de pastoor. U moet het varken slachten en niet aan een ladder, maar in de tuin aan een boom hangen. Als de boeren dan van de akker komen, zullen ze het geslachte dier zien hangen en het water zal hun in de mond lopen. Zodra het goed donker is, laat u het binnenhalen en 's morgens vroeg zegt u tegen de eerste persoon die u ontmoet: `Moet je horen! Ze hebben vannacht mijn varken gestolen!' Natuurlijk zal iedereen u geloven en dan hoeft u niets uit te delen."
"Dat is een goede gedachte," zei de pastoor, "zo zal ik het doen."
Vroeg in de avond ging de koster met een onbetekende boodschap naar de pastorie en terwijl hij de pastoor aan de praat hield, haalde zijn zoon het varken uit de boom, en bracht het naar het kostershuis. Je kunt je wel indenken hoe de pastoor stond te kijken toen hij 's avonds laat merkte dat zijn varken gevlogen was.
De volgende dag, vroeg in de morgen, toen de pastoor naar de kerk ging, zag hij de koster aankomen. Hij liep hem tegemoet en zei: "Koster, zal ik je eens wat vertellen? Ze hebben vannacht mijn varken gestolen!"
"Heel goed," zei de koster, "als u het zo zegt zal iedereen u stellig geloven. U heeft de juiste toon getroffen."
"Ja, maar 't is niet om te lachen," jammerde de pastoor, "mijn varken is werkelijk gestolen."
"Ja, ja, uitmuntend," hernam de koster, "zo is 't precies alsof het Ã©cht gebeurd is!"
(Vlaams Brabant)