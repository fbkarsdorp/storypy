VAN DE DRIE WENSEN
Er waren eens een paar mensen, die weliswaar met werken de kost moesten verdienen en daarenboven nog een zoontje hadden, dat te klein was om hen daarbij te helpen, maar die toch zo spaarzaam en zuinig waren, dat ze nogal wat geld opzij hadden gelegd. Ze waren echter steeds ontevreden, altijd wensten ze meer en daarover mopperden ze dan tegen elkaar.
Eens zaten ze met zijn drieën in de kamer bij het vuur, toen er opeens een fee in het vertrek verscheen, die tot hen zei: "Nu mogen jullie alle drie een wens doen, vader één, moeder één en het zoontje één." Nauwelijks had ze dat gezegd of ze was verdwenen en liet hen met hun verbazing alleen. Een poosje zaten ze elkaar aan te kijken zonder wat te zeggen, tot het zoontje het zwijgen verbrak.
"Hè moeder," zei hij, "mag ik nu het eerst wensen?"
"Ja," zei de moeder, "dat is goed, maar wens nu niet verkeerd."
"Neen," zei de jongen, "ik wou wel een mandje vol knikkers hebben."
Hij was nog niet uitgesproken of daar stond al een mooi mandje vol met gekleurde glazen knikkers voor hem op de vloer.
Moeder was echter heel boos en riep: "Domme jongen! Hoe krijg je het in je hoofd om zoiets te wensen! Ik wou dat het mandje met knikkers aan je neus hing!"
En dadelijk werd de wens vervuld; de jongen had het mandje met knikkers aan zijn neus hangen.
Vader moest zijn wens nog doen en wat kon hij anders wensen, dan dat het mandje weer van de neus van de jongen mocht vallen. Dat deed hij dan ook en het gebeurde.
"Ach, wat jammer," zei de moeder met een zucht. "Nu hebben we alle drie gewenst en nu hebben we nog niets."
"Nou," zei de jongen, "dat moet u niet zeggen, ik heb een mandje vol knikkers en daar heb ik altijd zo naar verlangd.
(Friesland)