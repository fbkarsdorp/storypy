DE EKSTER EN DE HOUTDUIF
De houtduif wou gaan trouwen, maar een nest maken, kijk, dat had hij nog niet geleerd. Hij had al eens hier en daar bij andere vogels gekeken en daarom besloot hij na kort beraad met zijn bruid naar zijn buurman de ekster te gaan, want zo'n mooi nest als die had, was er naar zijn mening in de hele wereld niet te vinden.
"Wil je me leren hoe ik net zo'n nest kan maken, als jij hebt?" vroeg hij.
"Goed," zei de ekster. "Ik zal het je leren, maar niet voor niets; je hebt een mooie rode koe in de wei lopen, daar doe ik het voor."
"Best," antwoordde de houtduif, "dat is afgesproken."
"Laten we dan maar meteen met de les beginnen," opperde de ekster. "Kijk, dit takje leg ik hier en dat twijgje daar; nu neem ik dit strootje en pas het daartussen."
Zo ging hij door en hij werkte als een postpaard. Onderwijl zat de houtduif toe te kijken en zei almaar: "Dat kan ik ook wel" en "Daar is geen kunst aan."
"Best," zei de ekster, "je kunt het dus."
"Natuurlijk, er is niets aan," antwoordde de duif.
Hij gaf de ekster zijn rode koe en vloog naar zijn bruid terug.
Maar toen hij het nest begon te bouwen, liep het mis; het leek helemaal niet op een eksternest. Hij werd er stil van en ging op zijn akelig hoopje takken zitten treuren om zijn rode koe. Dat doet hij nog altijd en dan roept hij maar: "roo koe, roo koe," want zijn koe heeft hij nooit teruggekregen.
(Overijssel)