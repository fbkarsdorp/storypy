WAAROM DE VARKENS ALTIJD WROETEN
Een boer had op de markt een mooie pannekoek gekocht.
Toen hij thuis was, wilde hij er dadelijk van gaan eten en hij begon te bakken. Maar hij kon niet goed overweg met de koekepan, want bij het omdraaien viel de pannekoek uit de pan op de grond. Toevallig stond de deur van de keuken open en de pannekoek rolde naar buiten, het veld in, zo hard hij maar kon. Ver in het veld kwam hij een haas tegen.
"Pannekoekje! Pannekoekje!" riep de haas, "waar ga je zo haastig naar toe?"
"Ik ben van mijn baas weggelopen en ik kan jou, wipstaart, ook wel ontlopen," zei de pannekoek en rolde weg.
'n Poosje later kwam hij een vos tegen.
"Pannekoekje! Pannekoekje!" riep de vos. "Waar moet je naar toe?"
"Ik ben van mijn baas weggelopen," zei de pannekoek en ik ben haas wipstaart ontlopen en ik ben jou, vos dikstaart, ook veel te vlug af".
En daar ging hij weer, zo vlug hij rollen kon.
Toen kwam hij het oude varken tegen.
"Pannekoekje! Pannekoekje! " riep de krulstaart. "Waar moet je vanavond nog naar toe?"
"Ik ben zowel mijn baas, als haas wipstaart en vos dikstaart ontlopen."
Flapoor, krulstaart zei toen: "Ik ben aan de ene kant een beetje doof, pannekoekje, je moet het mij aan het andere oor zeggen."
"Dat is goed," zei de pannekoek, en hij liep voorbij de snuit van flapoor, maar die zei opeens: "Hap!" en beet de ene helft uit de arme pannekoek.
Zoals je wel begrijpen kunt, schrok de andere helft van de pannekoek enorm en hij kroop zo gauw hij kon in een mesthoop, die daar juist in de buurt stond. Varken flapoor er achter aan en hij ging aan het wroeten, aan het wroeten, maar tot de dag van vandaag heeft hij de andere helft van de pannekoek nog niet kunnen vinden. En daarom wroeten de varkens nog altijd.
(Overijssel)