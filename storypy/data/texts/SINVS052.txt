MANNETJE TINTELENTEE EN HET GOUDEN VISJE IN DE ZEE
Er was eens een arme visser die met zijn vrouw in een oude bloempot woonde. Op zekere dag dat hij aan het vissen was, ving hij ook een goudvisje in zijn net en dat visje riep:
"Och, laat mij toch leven,
Dan zal ik je drie wensen geven."
Dat deed de visser, hij wierp het goudvisje weer in zee. Toen hij thuiskwam, vertelde hij zijn vrouw van de drie wensen, die het goudvisje beloofd had te vervullen en de vrouw meende, dat hij een planken huisje moest vragen. Dat vond de man niet goed. Ze hadden immers zo lang gelukkig in hun bloempot gewoond en "alle verandering is geen verbetering," zei hij.Ten laatste gaf hij echter toe; hij kon niet langer tegen zijn vrouw op redeneren.Hij ging dus naar het strand en riep: "Gouden visje in de zee!"
"Wat blief je, meneer Tintelentee?"
"Mijn vrouw HillebilWil niet, zoals ik wil."
"Wat wil ze dan?"
"Ze wil in een planken huisje wonen."
"Ga maar heen, het staat er al."
De man ging naar huis en vond zijn vrouw al in het planken huisje zitten.Het duurde echter niet lang of de vrouw had spijt dat ze niet een mooi stenen huis gevraagd had en zij besloot dit als tweede vraag in gedachten te nemen.
Steeds praatte ze er met haar man over, tot ze hem eindelijk overhaalde en hij weer naar het strand ging en riep:
"Gouden visje in de zee!"
"Wat blief je, meneer Tintelentee?"
"Mijn vrouw HillebilWil niet, zoals ik wil."
"Wat wil ze dan?"
"Ze wil in een mooi stenen huis wonen."
"Ga maar heen, het staat er al."
En werkelijk, de vrouw zat al in een mooi stenen huis. Een poosje later bedacht de vrouw echter dat ze in een gouden huis wilde wonen en ofschoon de man daar ook tegen was, gaf hij tenslotte toe, ging naar de zee en riep:
"Gouden visje in de zee!"
"Wat blief je, meneer Tintelentee?"
"Mijn vrouw HillebilWil niet, zoals ik wil."
"Wat wil ze dan?"
"Ze wil in een gouden huis wonen."
"Ga maar heen, het staat er al."
Nu waren de drie wensen vervuld en nu zou je denken, dat de vrouw tevreden was.
Maar neen, op een goede dag komt ze bij haar man en zegt: "Je moet nog eens naar het goudvisje om te vragen of jij koning en ik koningin mag worden."
De man antwoordde, dat daar helemaal geen denken aan was, omdat hun drie wensen al vervuld waren. Elke dag begon de vrouw er weer over. Ze zei, dat het voor het visje helemaal geen moeite zou zijn, en dat het voor haar toch zo heerlijk zou wezen om koningin te worden.
Eindelijk, eindelijk, gaf de man toe.
Hij ging naar het strand en riep:
"Gouden visje in de zee! "
"Wat blief je, meneer Tintelentee?"
"Mijn vrouw HillebilWil niet, zoals ik wil."
"Wat wil ze dan?"
"Ze wil, dat ik koning en zijzelf koningin zal wezen!"
"Ben je nog begeriger dan een Hottentot,
Kruip dan maar weer in je oude bloempot."
En werkelijk, toen de visser thuiskwam, zat zijn vrouw alweer in de oude bloempot.
(Overijssel)