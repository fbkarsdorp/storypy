DE WOLF DIE VISSEN LEERDE
De wolf Izegrim had nog steeds niet genoeg geleerd, en al was hij nog zo vaak door de slimme vos voor de gek gehouden, hij ging weer naar hem toe en zei: "Neef Reintje, ik kom je vragen of je me wilt leren vissen."
"Je hebt het maar voor het zeggen," zei de vos, "en het gebeurt."
Zo gingen ze samen op stap, tot ze aan een grote vijver kwamen.
"Kijk," zei de vos, "in die vijver heb ik er zoveel gevangen, vriend wolf, dat ik een kruiwagen vol op kon laden, en naar mijn hol rijden. Maar pas op, dat je niet aan anderen vertelt wat een prachtig viswater dit is."
"Daar kun je van op aan, Reintje, ik zal er met niemand een woord over reppen."
"Goed," zei toen de vos, "ga dan aan de kant zitten en steek je staart in het water en je vangt zoveel vis als je maar wilt."
Ja, dat had ik nog vergeten te vertellen, het vroor dat het kraakte.
"Wel, om zeker te zijn, moet je je staart soms een beetje bewegen, om te voelen of er al iets aanhangt. Voel je nog niets, beste Izegrim? Hangt er nog niets aan? "
De wolf kwispelde eens met zijn staart: "Ja, ik geloof dat ik al wat voel."
Toen vond de vos de tijd gekomen om er stilletjes vandoor te gaan, want hij kon zich niet meer inhouden van het lachen.
Enige dagen later kwam hij de wolf tegen. Van ver riep hij al: "En, vriend Izegrim, hoe was de visvangst?"
"Wel goed," antwoordde de wolf, "op het laatst hing er zoveel vis aan mijn staart dat ik hem niet meer omhoog kon krijgen en zo heb ik een stuk van mijn staart verspeeld."
Zijn staart was natuurlijk vastgevroren in het ijs.
"Heb ik het je niet gezegd," sprak de vos, "je had eerder moeten uitscheiden, maar je bent altijd zo vreselijk begerig."
(Antwerpen)