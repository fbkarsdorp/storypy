DE WEDSTRIJD TUSSEN DE KIKVORS EN DE SLAK
De kikvors wedde eens met de slak, wie het eerst in de stad zou zijn. De kikvors dacht natuurlijk dat hij het zou winnen, omdat hij zoveel vlugger vooruit kan komen dan de slak. En toen ze op weg gingen, hield hij de slak voor de gek en zei: "Kruip toch niet, maar hip net als ik, anders zul je het nooit winnen."
Maar bij de stad gekomen, vond hij de poort gesloten en hij moest tot de volgende morgen wachten, eer de poort openging. Onderwijl kroop de slak gestadig voort en kwam eindelijk ook voor de stad aan. Ze vond natuurlijk ook de poort toe, maar dat was haar geen bezwaar; terwijl de kikvors ongeduldig heen en weer sprong, kroop ze langzaam, maar zeker over de poort en won zo de weddenschap.
(Zuid-Holland)