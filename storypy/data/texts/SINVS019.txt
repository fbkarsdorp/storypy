JANNEMAN IN HET PAPIEREN HUISJE
Er was eens een heel klein ventje, dat maar een paar vingers lang was. Hij heette eigenlijk Jan, maar omdat hij zo verschrikkelijk klein was, noemde iedereen hem Janneman. Zijn ouders waren allebei dood en hij woonde alleen in een papieren huisje, dat hij zelf gemaakt had van een spel kaarten.
Eens, toen hij thuis aan het pannekoeken bakken was, kwam er een ouwe heks voor zijn venster staan en vroeg hem wat hij daar deed.
"Pannekoeken bakken," zei Janneman.
"Mag ik in je huisje komen, Janneman, en een pannekoek van je hebben?" vroeg de ouwe heks weer.
"Neen," zei Janneman, "je krijgt er geen."
"Toe nou Janneman," fleemde de ouwe heks, "dan zul je een lekkere appel van mij krijgen."
"Neen," zei Janneman weer, "ik doe de deur niet open voor een ouwe heks."
"Je zult een mooie zilveren tabaksdoos van mij krijgen."
"Nou, vooruit dan maar," zei Janneman, en hij deed de deur open en liet de ouwe heks erin. Toen zij eenmaal binnen was, greep de heks Janneman bij zijn benen, stopte hem in een zak en liep ermee weg. Na een tijdje kwam ze bij een winkel, waar ze mosterd verkochten en waar dichtbij een arbeider aan het werk was.
Toen zette ze de zak bij de deur en zei tegen de arbeider: "Arbeider, wil je op mijn zak letten? Er zit een vette kip in, die ik wil slachten, maar ik moet nog even voor twee cent mosterd halen."
"Dat is best," zei de arbeider en de oude heks ging de winkel in.
Toen kwam er een stem uit de zak die riep: "Arbeider, arbeider! Ik ben de vette kip, die geslacht moet worden; ik ben Janneman. Laat me eruit, laat me eruit, tuit, tuit, dan zal ik je een half pond tabak geven."
De arbeider schrok, dat kun je begrijpen en hij maakte gauw de zak open. Janneman kwam eruit en gaf de arbeider zijn half pondje tabak. Daarna pakte hij een kat, die toevallig langs kwam gelopen, stopte haar in de zak, en zorgde ervoor dat hij, één, twee, drie, weer veilig in zijn huisje terug was.
Toen de ouwe heks de winkel verliet, nam ze de zak op haar nek in liep ermee weg. Onderweg begon de kat te miauwen en de ouwe heks zei:"Ja Janneman, al roep je en schreeuw je, 't helpt je allemaal niets, je moet mee."
Toen ze thuiskwam, deed ze de zak in de ketel en zette die op het vuur, maar toen ze Janneman eruit wilde halen, kreeg ze een dooie kat te pakken.
Het ouwe wijf begon te razen en te tieren, maar dat hielp haar niets. Opnieuw ging ze naar het huisje van Janneman en riep: "Janneman, Janneman, doe eens open, dan krijg je een hele dikke peer van mij."
"Neen," zei Janneman, "dan wil je me zeker in je zak stoppen."
"Neen, neen, dat zal ik niet doen," zei de heks. "Laat me erin, dan krijg je een pond tabak van mij."
"Neen," zei Janneman, "zo laat doe ik de deur niet meer open."
"Toe nou," zei de heks, "je zult een heel mooi gouden ding krijgen."
"Nu, dat is goed!" was het antwoord, "kruip maar door de schoorsteen."De ouwe heks nam haar bezemsteel tussen de benen en vloog op de schoorsteen, kroop er toen in en kwam zo in het huisje van Janneman. Toen kreeg ze Janneman weer bij zijn kladden en stopte hem opnieuw in een zak, gooide die zak op haar rug en liep ermee weg. Na een tijdje kwam ze bij een winkel, waar koffiebonen te koop waren en waar een tuinman bezig was de haag te knippen.
De ouwe heks zette de zak op de grond en zei: "Haagknipper, wil je een beetje op mijn zak passen? Er zit een oude kip in die ik wil slachten, maar ik moet nog even een half ons koffiebonen halen. Je moet de zak maar niet opendoen, want die kip is nogal wild."
"Ik zal wel op die zak letten," zei de haagknipper, en daarop ging de ouwe heks de winkel in. Toen kwam er weer een stem uit de zak die sprak: "Haagknipper! haagknipper! ik ben geen ouwe kip, die geslacht moet worden, want ik ben Janneman uit het papieren huisje. Mag ik eruit, mag ik eruit, mag ik eruit, tuit, tuit, dan krijg je een half pond tabak van me."
De haagknipper keek raar op, maar hij ging naar de zak toe en maakte hem open. Janneman kroop eruit, gaf de haagknipper een half pond tabak en deed wat knipsel van de doornenhaag in de zak. Toen maakte hij gauw dat hij wegkwam en in een ommezien zat hij weer in zijn huisje. Toen de ouwe heks uit de winkel kwam, nam ze de zak weer op haar rug en sjouwde ermee weg.
Onderweg begonnen de haagdoorns haar te steken en te prikken, maar ze zei: "Ja, Janneman, al steek je me met spelden en naalden, 't zal je allemaal niets helpen: je moet mee."
Toen ze thuis was, deed ze de zak weer in een ketel met water en zette die op het vuur om Janneman te koken, maar toen ze hem eruit wilde halen, greep ze in de doorns en bezeerde haar handen.
Nou, ze begon te schelden en te razen op Janneman, die haar te slim af was geweest. Nadat ze uitgeraasd was, ging ze toch weer naar het papieren huisje en riep: "Janneman, Janneman, doe de deur open, je zult een lekker ei van mij krijgen.
"Neen," zei Janneman, "je wilt me weer in je zak stoppen."
"In geen geval" antwoordde de ouwe heks, "laat mij er maar in en je zult iets heel moois van mij krijgen."
"Neen," zei Janneman, "ik doe mijn deur niet open voor een ouwe heks."
"Toe nou, Janneman, "ik zal je een gouden horloge geven."
"Als dat zo is," zei Janneman, "kruip dan maar door het gootgat."
Toen maakte de ouwe heks zich zo dun als een kat, kroop door het gootgat en kwam op die manier weer in het huis van Janneman. Daar greep de ouwe heks Janneman weer bij zijn nekvel en stopte hem in haar zak, gooide de zak op haar rug en liep ermee weg.
Na een poosje kwam ze bij een winkel, waar snuiftabak te koop was en waar een man vlakbij bezig was om een sloot te graven.
De ouwe heks zette haar zak op de grond en zei tegen de slootgraver: "Slootgraver, zou je een beetje op mijn zak willen letten. Ik heb er een jonge haan in die ik wil slachten, maar ik moet nog even een snuifje halen. Je moet de zak maar niet opendoen, want die haan is zo wild als een kraai."
"Nou, dat is goed," zei de slootgraver, "ga je gang maar."
Het ouwe wijf was juist de winkel binnengegaan, toen Janneman weer uit de zak begon te roepen: "Slootgraver! slootgraver! Ik ben die jonge haan, die geslacht moet worden, maar ik ben Janneman uit het papieren huisje. Mag ik eruit, mag ik eruit, mag ik eruit, tuit, tuit, dan zal ik je een half pond tabak geven."
De slootgraver keek of hij het in Keulen hoorde donderen, maar hij ging toch naar de zak toe en deed die open. Janneman kroop uit de zak, nam gauw een schop en deed een paar scheppen natte modder in de zak. Hij gaf de slootgraver een half pond tabak en liep zo snel als de wind naar zijn papieren huisje.
Toen de heks haar boodschap gedaan had, nam ze de zak weer op haar rug en liep ermee weg. Onderweg sijpelde de modder langs haar rug naar beneden, maar ze zei: "Ja, Janneman, al doe je 't in je broek van angst, het helpt je allemaal niets: je moet mee."
Thuisgekomen, stopte ze de zak weer in een ketel met water en bracht die aan de kook, maar toen ze Janneman eruit wilde halen, begreep ze dat hij haar weer te slim af was geweest, toen ze met beide handen in de modder greep.
De ouwe heks werd verduiveld boos en blies van kwaadheid als een razende kat, die op haar staart is getrapt, maar dat hielp haar geen sikkepit.
Nadat ze weer wat tot bedaren was gekomen, gooide ze haar zak weer over haar schouder, en liep zo hard als haar benen haar konden dragen naar Janneman's huisje.
Daar riep ze: "Janneman! Janneman! doe de deur open, dan zul je een heel mooi dingetje van mij krijgen."
"Vandaag niet," zei Janneman, "je belooft veel, maar je geeft niets, niemandal."
"Waarachtig niet, Janneman, ik zal je eerlijk geven wat ik je beloof, kijk maar, hier heb ik het al," en ze liet een gouden ringetje zien.
"Hou me niet voor de gek," zei Janneman, "je wilt me toch weer in je zak stoppen."
"Ik mag in de grond verzinken, Janneman, als ik dat doe; ik wilde maar een grapje met je maken."
"Nou," zei Janneman, "als het je lukt om door het sleutelgat te kruipen, dan mag je naar binnen."
De ouwe heks maakte zich zo dun als een paling en kroop door het sleutelgat. Nauwelijks was ze binnen of ze greep Janneman bij zijn lurven, en stopte hem weer in de zak, gooide de zak over haar rug en ging ermee vandoor. Zo gauw als ze kon, maakte ze dat ze thuiskwam, zonder ergens onderweg stil te staan en een winkel in te gaan.
Toen ze eenmaal goed en wel thuis was, haalde ze Janneman uit de zak en zei tegen hem: "Janneman, haal het hakblok eens even."
"Goed!" zei Janneman, en kwam met het hakblok aangesjouwd.
"Nou Janneman," zei de ouwe heks weer, "haal de bijl eens, die in de hoek staat."
"Goed," zei Janneman, en kwam met de bijl aansjouwen.
"Ga nu met je hoofd op het hakblok liggen," zei de ouwe heks.
"Neen," zei Janneman, "doe jij het eerst eens voor. Ik weet niet hoe ik het doen moet."
"Och! " zei het ouwe wijf, "ga er maar zo op liggen."
"Neen," zei Janneman, "dat kan ik zo niet doen. Dat moet je me voordoen." 
"Zo moet het," zei de ouwe heks, en ze ging met haar kop op het hakblok liggen.
"En dan zo," zei Janneman, en hij nam de bijl en sloeg haar de kop af.
Uiteretuit, het verhaaltje is uit.
De leugens die vliegen de schoorsteen uit.
(Groningen)